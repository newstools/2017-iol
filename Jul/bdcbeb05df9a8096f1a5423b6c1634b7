UTHWALE kanzima uZodwa Wabantu etendeni laseYadini kwiVodacom Durban July exoshwa endaweni yezicukuthwane. Ufike emagange ethi uzongena khona egqoke ingubo evuleke eceleni kuvele ithanga lonke nesinqe waphindiselwa emuva ngoshova. Kuhlule ngisho esekhulunyelwa ngabantu abamaziyo bethi uyinxusa laseYadini. Umlungu ophethe onogada abebeqaphe endaweni yezicukuthwane uthe akamazi. Uthe kungena umuntu onebhande lezicukuthwane. UZodwa ubuyele emuva wayohlala noquqaba. Inkinga wukuthi ongixoshile akaqondi indlela okusetshenzwa ngayo. Thina besihlelelwe ukuthi sibe ngaphakathi endaweni yezicukuthwane, kusho uZodwa Wabantu.Echaza ngengubo yakhe uthe ubefuna ukugqama ngayo nokuthi abantu bakhulume ngoba vele bayakuthanda ukukhuluma. Uthe njengoba eveze ithanga yingoba uyaziqhenya ngalo. Khona manjalo iqede ishobolo leminyaka intokazi uCandice Bass- Robinson iba ngumqeqeshi wokuqala wesifazane ukudla umhlanganiso kwiVodacom Durban July kuwina ihhashi ebeliqeqeshwa yiyo.Emlandweni walo mjaho owasungulwa ngo-1897 akekho umqeqeshi wesifazane oseke wacija ihhashi laba ngumpetha.UCandice uthathe izintambo kuyise uMike Bass-Robinson obesengozini yemoto ephoqe ukuthi ayeke ukucija amahhashi ngonyaka odlule. Njengamanje akasakwazi ukuzihambela njengoba esefake unyawo lokufakelwa ngakwesokudla. Ihhashi eliphume phambili kube nguMarinaresco obengabhekiwe kanti ugitshelwe nguBernard Fayd Herbe.Ngokudla umhlanganiso uMarinaresco uthole uR4.25 million.UCandice uthe: Akuwona umsebenzi olula ukucija amahhashi kodwa ngithole uthisha wangempela ubaba. Amahhashi ngikhule nawo futhi bengihlale ngimlekelela ubaba. USmanga Khumalo, obegibele u-Al Sahem, uphume endaweni yesibili, ngo-2015 waba ngujoki wokuqala omnyama ukudla umhlanganiso.