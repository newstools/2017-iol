Iningi labebeya ocansini kuthiwa bese belididwe yizinkamba zikaFaro kanti kuthiwa belusha kakhulu ezimotweni ezingamaQuantum. Ebusuku bangoMgqibelo yinto ebisiphendulwe umdlalo ukuzitika ngocansi kwabalandeli bakamskandi njengoba kukhona abese beshutha nezithombe kuyiwa ocansini bezifaka emakhasini abalandeli bakamaskandi ku-Facebook. Abanye bese bebiza lo mcimbi ngeWorld Porn Maskandi Festival beshintsha amagama asetshenziswa ukubiza lo mcimbi obizwa ngeWorld Cup Maskandi Festival. Ngesikhathi kuhlekiswa ngezigameko zocansi ebezenzeka kulo mcimbi, kwabebephawula kukhona abebethi bancamela khona ukuthi abantu baziyele ocansini kunokuthi babulalane. Abanye bebekhala ngokuthi abantu bazothelelana ngezifo njengoba bekuvela abanye beya ocansini ngaphandle kwekhondomu. Abanye bebethi abakholwa ukuthi yenzekile ngempela le nto uma bebuka izithombe bethi baxakwa ukuthi yini ebiyenza bakhumule zonke izimpahla zokugqoka abebegila lo mkhuba.  Abanye bathe bona bayakholwa ngoba le nto ibihlangene notshwala. Kukhona abathe bazibonele kugilwa le mikhuba kodwa basaba ukuthi bebengawaphethe amajazi omkhwenyana nabo bebezozitika ngalo ucansi. Induna yabalandeli bakaKhuzani, uMvumeleni “Rank Manager” Zwane, ithe izwile ngezigameko zokuya kwabalandeli ocansini kodwa asikho ahlangabezane naso. “Nami yinto engiyizwe ikhulunywa, anginalo iqiniso lokuthi ikhona yini. Uma yenzekile sicela abalandeli bangawujwayeli lo mkhuba mubi futhi ubehlisa isithunzi. Akukhona ukuwuhlonipha umcimbi lokho,” kusho uRank Manager. Induna yabalandeli bamaGeza Amahle, uVeloh Bhengu, ithe ayikholwa ukuthi ikhona into enjalo. “Noma ngizwile kodwa angikholwa ukuthi bekungenzeka into enjalo. Akukho futhi engifisa ukukuphawula ngakho ngoba anginalo iqiniso lakho,” kusho uVeloh. Umhleli womcimbi, uMnuz Xolani Mcineka, uthe akayazi indaba yocansi okuthiwa belwenzeka emcimbini. “Mina engingakuphawula nje ukuhamba kahle komcimbi nani enikubonile. Angizange ngizwe nokuthi kuke kwenzeka into enjalo,” kusho uMcineka.